Varjupaiga eesmärgiks on ajutise peavarju teenuse osutamine ja varjupaigas viibivatele inimestele
turvalisuse ja pesemisvõimaluse tagamine ning võimalusel toidu- ja riideabi andmine.

Meie põhitegevus on osutada eluasemeta inimestele ajutist ööpäevast abi, tuge ja kaitset.

## Varjupaik
Varjupaik moodustati 11. veebruaril 1999. aastal ning algselt oli majas ainult ööbimisvõimalus.
2011. aastal anti Varjupaigale üle päevakeskus, mille ruumid kuulusid enne MTÜ-le Iseseisev Elu.
Päevakeskuses hoidsid korda korrapidajad ning võeti tööle ka sotsiaaltöötaja, kelle poole peavarjuta
inimesed said abi saamiseks pöörduda.

Varjupaik annab abi eelkõige Tartu linnas elavatele täisealistele isikutele, kellel puudub ööbimiskoht ja
võimalus seda endale tagada. Väljaspool oma elukohta viibivatele isikutele osutatakse abi kooskõlastatult
isiku elukohajärgse valla- või linnavalitsusega. Alates 2015. aasta märtsist on muu sissekirjutusega
isikutel võimalik ööbida tasuta ainult viis ööd. Edaspidine ööbimine maksab 8 eurot öö.  
Varjupaigas on 52 voodikohta, neist 10 on naistekohad. Ruumidesse sisenemisel peab isik esitama isikut
tõendava dokumendi ja pere- või üldarsti poolt väljastatud tõendi isiku nakkusohtlikuse kohta (ehk
kopsuröntgeni väljavõtte/ kopsutõendi).

Voodikohtadega ruumides ei ole lubatud siseneda ja voodikohta
kasutada joobeseisundis isikutel. Tõendite puudumise või joobeseisundi korral suunatakse isik ööbima
põrandaküttega soojustatud ruumidesse, kus on olemas eraldi duširuum ja WC. Ruumid mahutavad
umbes 35 inimest.

### Päevakeskus
Päevasel ajal (kl 8-16.45) on peavarjuta jäänud inimestel võimalik viibida päevakeskuses, kus neil on
võimalik kasutada duširuumi, kööki ja puhkeruumi. Samuti on tööpäevadel võimalik pöörduda
sotsiaaltöötaja poole, kes nõustab sotsiaalsetel teemadel ja abistab ametlikes asjaajamistes.

#### Pakutavad teenused
Sotsiaalmajutusteenus tekkis 1. september 2008. aastal. Algselt oli teenus 8 voodikohaga,
maja 1. korrusel, kus töötas ka sotsiaaltöötaja.  
Alates 2010. aastast laienes
sotsiaalmajutusteenus maja 2. korrusele, mis suurendas teenust 24 voodikoha võrra.
Teenuse suurenemise tõttu võeti 2011. aastal tööle teine sotsiaaltöötaja.

Sotsiaalmajutusteenuse eesmärk on võimaldada teenuse saajale elukoht ning parandada tema
toimetulekuvõimet ja -oskust, et isik suudaks edaspidi iseseisvalt oma igapäevaelu
korraldada ja eluruumi kasutamisega toime tulla.

Lubja tn 7 maja loodi algselt sotsiaalmajana, millele on teenuseid aja jooksul
juurde lisandunud. Alates 2010. aastast on sotsiaaleluasemeteenust osutatud maja 3.
ja 4. korrusel, kus asub 36 eluruumi.

Samas majas asub ka kahe tugiisiku tööruum, kes osutavad tugiisikuteenust Tartu
linna abivajavatele isikutele ja peredele.

Tugiisikuteenuse eesmärk on toetada iseseisvat toimetulekut olukordades, kus isik
vajab sotsiaalsete, majanduslike, psühholoogiliste või tervislike probleemide
tõttu olulisel määral kõrvalabi oma kohustuste ja õiguste kasutamisel.

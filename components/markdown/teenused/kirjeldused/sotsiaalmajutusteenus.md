## Sotsiaalmajutusteenus

Sotsiaalmajutusteenuse eesmärk on võimaldada teenuse saajale elukoht ning parandada
tema toimetulekuvõimet ja -oskust, et isik suudaks edaspidi iseseisvalt oma igapäevaelu
korraldada ja eluruumi kasutamisega toime tulla.

Teenuse saaja kasutusse antakse voodikoht ühe- või kahekohalises toas koos abiruumide
ja asjade kasutamise õigusega. Isikut toetatakse vajalike tugiteenustega, mille
hulka kuulub toimetulekuõpe, tööturule naasmist soodustav aktiviseerimine,
sotsiaalnõustamine, esmatasandi võlanõustamine, abistamine asjaajamisel
ametiasutustes, tööotsingul jmt.

Teenuse kasutamiseks sõlmitakse teenuse saajaga leping kuueks kuuks, mida hiljem
saab vajadusel pikendada. Isik peab järgima talle koostatud tegevusplaani, milles
määratletakse isiku toimetuleku parandamiseks vajalikud eesmärgid, tegevused ja
nende täitmise tähtaeg. Sotsiaalmajutusteenuse saaja peab teenuse osutajale maksma
tasu vastavalt asutuse Varjupaik hinnakirjale.

#### Kellele osutatakse sotsiaalmajutusteenust?
Teenust osutatakse isikule, kelle elukoht Eesti rahvastikuregistri andmetel on Tartu linnas
ja kes viibib alaliselt Tartu linna haldusterritooriumil.

#### Kuidas saada sotsiaalmajutusteenust?
Teenuse saamiseks on vajalik pöörduda piirkonna sotsiaaltöö spetsialisti poole,
kellele tuleb esitada avaldus teenusele saamiseks. Teenuse vajalikkust otsustab
[Tartu Linnavalitsuse sotsiaal- ja tervishoiuosakond]
(https://www.tartu.ee/et/sotsiaal-ja-tervishoiuosakond).
